ছেলেবেলা থেকেই সঙ্গীত আমার প্রিয়। দেশ বিদেশী সবরকম সঙ্গীতই আমি উপভোগ করতাম। কখনো ভাবতাম সব ফেলে দিয়ে বাউল হয়ে গেলে হয়না? কিন্তু তাতে আমার আত্মীয় স্বজন বা বন্ধুরা কেউ সমর্থন দেয়নি। উপায়ন্তর না থাকায় ৭০ দশকে ঢাকার অন্যতম এক প্রকৌশল বিশ্ববিদ্যালয় থেকে প্রকৌশলী হয়ে বেরোলাম। ওই বিশ্ববিদ্যালয়ে শিক্ষকতা করতে করতেই যুক্তরাষ্ট্রে উচ্চশিক্ষার সুযোগ নিয়েছিলাম। যুক্তরাষ্ট্রে সঙ্গীত হৃদয়ে থাকলেও জীবিকার তাড়নায় প্রকৌশলীর পরিচয়েই চলেছি। সেই সময়ে পাশ্চাত্যের সঙ্গীতের অনেক উপাদানকে উপলব্ধি করে বেশ ভালো লেগে গেলো।

তাই একসময়ে স্নাতক স্তরের সঙ্গীত শিক্ষা নিতে ঢুকে গেলাম এক কলেজে। সকালে ক্লাস আর সেই জন্য রাতে অনেক দেরি পর্যন্ত প্রকৌশলীর পেশা। কষ্ট হলেও এটি আমাকে অনুপ্রেরণা যোগাতো। সৌভাগ্যক্রমে সেখানে একজন আন্তর্জাতিক খ্যাতি সম্পন্ন সঙ্গীত শিক্ষকের কাছে সঙ্গীত তত্ত্ব ও অর্কেস্ট্রা রচনার তালিম পেলাম। হাটি হাটি পা পা করে বেশ কিছু শিখলাম, জানলাম। কলেজ শেষ হলো।

সেই থেকেই আমার সঙ্গীত রচনার যাত্ৰা শুরু। সঙ্গীত, অর্কেস্ট্রা, ভিডিও গেম এর ট্র্যাক কম্পোজ করে চলেছি। এখনো শিখছি, শেখার তো কোনো শেষ নাই। যারা আমার মতোই সঙ্গীতকে জানতে চাও, আমার পরিভ্রমণ কাহিনী হয়তো তোমাদের কাজে লাখতে পারে। যদিও একালের সঙ্গীত একটি জটিল বিষয় কিন্তু জটিলতার আবরণের নিচে এটি প্রকৃতপক্ষে সহজ, সরল, উপভোগ্য জিনিস। আমি তোমাদের সব বিশ্লেষন করতে সাহায্য করবো। 

আমি খান কিবরিয়া, আর এটা আমার সঙ্গীত রচনার পথ ভ্রমণের উপাখ্যান।